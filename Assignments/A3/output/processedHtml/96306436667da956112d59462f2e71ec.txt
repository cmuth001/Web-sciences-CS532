Τετάρτη, 7 Φεβρουαρίου 2018 11:08 από TrikalaScore
Μπορεί ο Α.Ο.Τρίκαλα τη μεγάλη ανατροπή;
Σίγουρα τα πράγματα βαθμολογικά και αγωνιστικά, δεν είναι όπως οι περισσότεροι τα περιμέναμε για τον Α.Ο.Τρίκαλα, καθώς η ομάδα, μετά τη σημερινή βαριά ήττα στα Χανιά, έμεινε 10 βαθμούς μακριά από τη δεύτερη προνομιούχο θέση, ενώ είναι αρκετά μακριά και από τον τρίτο ΟΦΗ και προσπεράστηκε και από τον Κισσαμικό, που έχει και ένα ματς λιγότερο
Παρ'όλα αυτά, είναι ακόμη εφικτό για τους κυανέρυθρους να καταφέρουν να μπουν στην πρώτη δυάδα του πρωταθλήματος, με κάτι παραπάνω από ένα γύρο να υπολείπεται;
Η αλήθεια είναι ότι οι διοικούντες της ομάδας πιστεύουν στην ανατροπή σκηνικού και εξακολουθούν να συστήνουν υπομονή σε όλους, καθώς υπάρχει ακόμη πάρα πολύς δρόμος και οι πρωτοπόροι είναι δεδομένο ότι θα χάσουν βαθμούς.
Παράλληλα, η διοίκηση θεωρεί ότι ο νέος τεχνικός Θωμάς Γράφας, είναι ο πλέον κατάλληλος για να φέρει τον Α.Ο.Τρίκαλα στο δρόμο των επιτυχιών και η ομάδα να αποκτήσει αγωνιστική ταυτότητα επιτέλους, κάτι που η αλήθεια είναι ότι δεν είδαμε από την αρχή της σεζόν με ελάχιστες εξαιρέσεις.
Και εδώ που τα λέμε, δε νοείται μία ομάδα με το ρόστερ των Τρικάλων που για εμάς είναι ένα από τα 2-3 πληρέστερα και ποιοτικότερα της κατηγορίας, να μην μπορεί να κερδίσει ομάδες που παλεύουν να σωθούν και να δέχεται τρία τέρματα από την κατά τα άλλα αξιόλογη ομάδα του ΑΟΧ-Κισσαμικού.
Σίγουρα ο Α.Ο.Τρίκαλα βρίσκεται πλέον με την πλάτη στον τοίχο για ακόμη μία χρονιά, όπως συνέβη και τα δύο προηγούμενα χρόνια, επί διοικήσεως Γιαλιά, όταν η άνοδος χανόταν από τον πρώτο γύρο, παρά τις εξαιρετικές εμφανίσεις στο δεύτερο μισό του πρωταθλήματος.
Από την άλλη, δε θα πρέπει να ξεχνάμε ότι υπάρχουν ακόμη πάρα πολλά παιχνίδια προκειμένου οι κυανέρυθροι να κλείσουν την ψαλίδα της διαφοράς από τους πρωτοπόρους, αρκεί βέβαια στο εξής η ομάδα να πάει τρένο.
Με άλλα λόγια στο εξής απαγορεύεται η λέξη στραβοπάτημα κυρίως στα ντέρμπι που θα διεξαχθούν στις αρχές του Β' γύρου και που αν κερδηθούν όλα θα φέρουν τα Τρίκαλα κοντά στη δεύτερη θέση της βαθμολογίας.
Το μόνο βέβαιο είναι ότι όλοι, διοίκηση, νέος τεχνικός και ελπίζουμε και οι ποδοσφαιριστές που μέχρι στιγμής αρκετοί από αυτούς δεν έχουν δικαιώσει τις προσδοκίες της διοίκησης, αλλά και των υψηλών συμβολαίων τους, θα το παλέψουν μέχρι τέλους, διεκδικώντας τις πιθανότητες που υπάρχουν και εννοείται ότι το ταμείο θα γίνει στο φινάλε της σεζόν.
Η αντεπίθεση ας αρχίσει στο Κυριακάτικο εντός έδρας ματς με την Καλλιθέα, όπου εννοείται ότι η κατάκτηση των τριών βαθμών είναι επιβεβλημένη και καλό θα είναι και ο κόσμος παρά την όποια πικρία να στηρίξει τους ποδοσφαιριστές και το νέο τεχνικό.
Μοιραστείτε σε:

